83-årig har boet alene i jysk mose i 38 år - moren, præsten og kvinderne tvang ham derud
af Alexander Klemp

Svigt efter svigt fik 83-årige Steen 'Guf' Ingolf Gad Østerby til at miste troen på mennesker og forsvinde helt derud, hvor mørket og vinden regerer.

Hobbykniven hakker sig modvilligt gennem det røde kød. Sener og blodårer flagrer omkring.

Guf står midt i en skov med et kadaver på en gammel træplade. Det er en grævling. Et fredet dyr, som ikke må jages. Men det er dette dyr heller ikke blevet. Det er blevet kørt ned. Guf har fundet det på vejen.

Intet går til spilde i mosen. Han ved, at alt, der kan spises, kan udgøre et måltid.

Ifølge ham selv kan han spise alt, bare det er friskt. Og der er masser af kød på en grævling.

Han bruger en fukssvans til at save de største knogler over. Ribben, lår, ben og muskler skæres fra hinanden.

Klumperne smider han i en spand med vand fra vandhullet, så blodet trækkes ud. Hygiejneeksperter ville korse sig, men Guf er aldrig syg, siger han.

Og sådan har det været i 38 år. Så længe har han boet alene og levet i en gennemrusten bus, midt i skoven og spist kød, som de færreste andre ville sætte tænderne i.