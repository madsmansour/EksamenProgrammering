Forskere: Du må ikke fortælle dine børn at julemanden findes
af Beata Lux

Fortæller du den mindste, at Julemanden findes? Forskere påstår nu, at det kan være skadeligt for børnene. Vås, siger psykolog.

Det er i dag første søndag i advent, og snart bryder juleræset for alvor ud. Det er først og fremmest tiden, hvor tusindvis af danske børn åbner deres kalender, ser julekalender på tv og tænker på Julemanden med sine rensdyr og julegaver. 

Men nu argumenterer to forskere i en artikel i det anerkendte psykologiske tidskrift The Lancet Psychiatry for, at det kan være skadeligt for børnene at tro, at Julemanden er virkelig. 

De mener, at det vil underminere deres tillid til deres forældre og give dem en stor skuffelse, når de opdager, at verden ikke er magisk.

- Når børnene opdager, at de er blevet løjet til om noget så betydningsfuldt i deres liv, kan de så stole på forældrene igen, spørger de to forskere, Christopher Boyle og Kathy McKay, i artiklen.

- De vil i sidste ende opdage løgnen, og så vil de undre sig over, hvilke andre løgne, de er blevet fortalt, fortsætter de. 

Det bliver ærgerligt, hvis det bliver for rationelt
Den danske psykolog og familievejleder Heidi Agerkvist fra Aarhus er lodret uenig. 

- Man må gerne lyve om Julemanden. Der findes forskellige kategorier af løgn, og Julemanden er på hyggeniveau. Man sætter nemt børnene i en ærgerlig situation, hvis man skal være fuldstændig ærlig om alt, der sker på jorden, siger hun. 