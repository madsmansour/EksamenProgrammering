Sådan kan dit barn se julekalender før klokken 20
af Alexander Klemp

Det kan være svært at få børnene i seng til tiden, når årets julekalender bliver sendt klokken 20.00. Men der findes en løsning.

Der er tisset af og børstet tænder.

Klokken 20.00 ligger mange danske børn formentlig allerede i sengen - samme tid, som TV 2 sender julekalenderen 'Tvillingerne og Julemanden' fra 2013.

Men der er faktisk en helt klar årsag til, at 'Tvillingerne og Julemanden' sendes på dette tidspunkt.

- Gennem mange års erfaring har vi lært, at klokken 20 er det tidspunkt på dagen, hvor vi har størst mulighed for at samle familien til julekalender, hvilket er utroligt vigtigt for os. Vi vil gerne give familien mulighed for at sidde sammen og hygge sig, siger planchef Mette Rysø Johansen, der har det øverste ansvar for programplanlægningen på TV 2s kanaler.

Hvis klokken 20.00 er for sent for de yngste seere - og vil man ikke være en dag bagefter med julekalenderen - så findes der en løsning.

For på TV 2s streamingtjeneste, TV 2 PLAY, kan du se dagens afsnit, lige når det passer dig. Det aktuelle afsnit bliver nemlig lagt ud 24 timer før, det bliver sendt på fjernsyn.

Første afsnit er tilgængeligt på TV 2 PLAY 1. december klokken 06.00.

Dermed kan man altså se dagens julekalenderafsnit før klokken 20.00.

Desuden genudsendes aftenens afsnit næste dag cirka klokken 16.25 i hverdage og lidt tidligere i weekenden.

